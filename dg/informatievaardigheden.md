# Informatievaardigheden in je lessen

*Hoe integreer je digitale informatievaardigheden effectief in je lessen?*
(Voor PO en VO docenten)

**Josien Boetje, Hogeschool Utrecht**

Verrijk je onderwijs met digitale informatievaardigheden! 
In deze 90-minuten durende workshop duiken we in de wetenschappelijke inzichten 
over effectieve didactiek van informatie-vaardigheden. 
Leer hoe je deze vaardigheden naadloos integreert in je bestaande lessen en 
maak zo je leerlingen klaar voor de digitale wereld.

De workshop bestaat uit drie delen:

* **Introductie**: Ontdek de nieuwste wetenschappelijke inzichten over het 
onderwijzen van informatievaardigheden.
Aan de hand van een gesprek en een enquête meten we in hoeverre de 
ontwerpprincipes voor effectieve didactiek herkend worden in de praktijk.
* **Praktijkoefening**: Kies een taal en/of onderwerp uit de grabbelton en 
ga aan de slag met een crashcourse in informatie zoeken. 
Presenteer je bevindingen in een korte pitch en 
speel een spannend spel van informatie-bingo met diverse strategieën.
* **Nabespreking**: Reflecteer op hoe je de geleerde ideeën kunt toepassen 
in je eigen vakgebied.

**Josien Boetje** is een toegewijde docente, onderwijskundige en onderzoeker aan
de Hogeschool Utrecht. Momenteel doet zij promotieonderzoek naar de
didactiek van Digitale Geletterdheid, met digitale informatievaardigheden in
het bijzonder. Ze blogt ook over dit onderwerp op www.josienboetje.com/blog.
Daarnaast geeft ze les in de minor ‘Digitale Geletterdheid en Educatieve
Games’ bij Instituut Archimedes, de tweedegraads lerarenopleiding van de HU.
Ook is ze actief binnen het project Digitale Geletterdheid, waarin ze samen
met haar collega’s de lerarenopleiding klaar wil stomen voor het curriculum
van de toekomst. Dit doet ze onder andere door haar bijdrage aan de podcast
[DigiSnacks](https://open.spotify.com/show/0oa6OMYAXyLiDn25NnUDTw),
waar Josien in korte bites van 15 minuten de luisteraar meeneemt
in praktische manieren om Digitale Geletterdheid te integreren in de vakles.