# User experience en game design

*drs. Roderik Egberink, Montessori Lyceum Gooise Meren*

Zie de [presentatie](../assets/user-experience-games.pdf)

De eerste les informatica in de vierde klas en je vraagt aan de leerlingen
waarom ze voor het vak gekozen hebben. Naast het feit dat het geen centraal
eindexamen kent of dat ze ‘computers wel interessant vinden’, wordt de
mogelijkheid om later games te maken vaak als serieuze reden genoemd. En neem
het ze eens kwalijk. Een groot deel van de jongeren besteedt een groot deel
van de vrije tijd aan diverse games. Het is niet vreemd dat ze dus een baan in
game development nastreven. Kortom, er is een verwachting dat tijdens lessen
informatica iets met games gedaan wordt. Maar hoe koppel je het ontwerpen en
maken van games aan één van de kerndoelen van informatica? In deze workshop
wordt een handvat gegeven om het maken van games te koppelen aan user
experience (subdomein P). Aan de hand van directe instructie worden bestaande
spellen geanalyseerd en door middel van een handige samenwerk-werkvorm worden
papieren prototypes gemaakt door leerlingen.

## Over de spreker

Na vijftien jaar geschiedenis te hebben gegeven, had Roderik behoefte aan een
nieuwe uitdaging en ging hij Informatica les geven. Voor zijn eerstegraads
bevoegdheid heeft hij zich verdiept in user experience en game design.
Daarnaast is hij met een enthousiaste groep docenten twee jaar geleden een
nieuwe school gestart, waar Informatica één van de pijlers is van de school en
al vanaf de eerste klas 2 tot 4 uur per week wordt aangeboden.